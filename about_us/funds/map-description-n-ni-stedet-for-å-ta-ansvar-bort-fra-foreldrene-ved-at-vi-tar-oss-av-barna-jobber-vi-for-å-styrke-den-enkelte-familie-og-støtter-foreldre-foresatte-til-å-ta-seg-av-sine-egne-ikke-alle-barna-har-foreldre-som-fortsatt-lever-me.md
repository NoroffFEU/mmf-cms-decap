---
source: Samarbeid med barnas foresatte
description: >-
  

  I stedet for å ta ansvar bort fra foreldrene ved at vi tar oss av barna, jobber vi for å styrke den enkelte familie, og støtter foreldre/foresatte til å ta seg av sine egne. Ikke alle barna har foreldre som fortsatt lever, men så langt er det alltid noen i nær familie, enten  besteforeldre eller tanter og onkler som kan ta vare på dem med ekstra støtte fra oss. 




  Når vi tar inn et nytt barn i prosjektet, inkluderer vi som regel alle søsknene. Vi har sett at det gir gode resultater å jobbe med hele familien, og opplever at det ville være urettferdig om et søsken får grunnleggende behov dekket, musikkundervisning og skolegang, mens andre søsken ikke får dette.




  Vi er avhengige av et godt samarbeid med hjemmet for å hjelpe barna best mulig, og det er sammen med de foresatte at vi virkelig kan få til en forandring for barna. En gang i måneden har vi foreldremøte med alle foresatte, der vi tar opp temaer som angår musikkskolen, utdanning og hjemmet. Dette gir foreldrene en anledning til å komme med innspill og å ta opp utfordringer. Vold er dessverre en vanlig del av oppdragelsen på Madagaskar. Vi jobber med å undervise, og hjelper barnas foresatte til å finne alternative måter å oppdra barna sine på, uten bruk av vold i hjemmet. 




  Det er viktig at den hjelpen vi gir, på sikt styrker barna til å stå på egne ben i fremtiden. Derfor har vi også forventninger og krav til både elever og foresatte i prosjektet. Vi forventer at barna kommer til undervisning når de skal, og at de går på utdanning som avtalt med den enkelte. Vi forventer at foresatte tar ansvar for barna og gjør det de kan for å bedre sin egen situasjon.
---
