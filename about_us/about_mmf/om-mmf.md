---
title: Om MMF
---
MMF er en musikkskole i Antsirabe, Madagaskar, som jobber helhetlig for å hjelpe gatebarn ut av fattigdom. Musikkskolen ble grunnlagt av Eline Rodvelt Hansen og hennes mann Dina Risalina Andriamanalina I 2021. Madagaskar er et av verdens fattigste land. Ett av to barn er underernærte, og bare én av tre fullfører grunnskolen. Vår målgruppe er de aller fattigste barna i Antsirabe, og barn som ellers faller utenfor andre hjelpeorganisasjoner. 





Barna vi tar inn som elever i MMF bor på gaten når vi blir kjent med dem. Grunnen til at de bor på gaten er fattigdom. Når familier ikke har mat å gi til barna sine, blir det å sende dem ut på gaten for å tigge deres eneste mulighet til overlevelse. Barna blir overlatt til seg selv, og man ser ofte at eldre barn får ansvar for yngre barn. Hverdagen for barna som lever på gata er ekstremt tøff og vanskelig å forestille seg. På dagtid bruker de mye tid og krefter på å tigge, og å lete etter mat. Når mørket nærmer seg er det viktig å finne et trygt sted å sove for natten. 

 

Vi i MMF jobber med å finne trygge omsorgspersoner som kan ta vare på hvert enkelt barn. Vi ønsker aller helst at de kan få være med sin mor og far, men i noen tilfeller er dette vanskelig å få til. Så langt er det alltid en bestemor eller en tante som både ønsker og klarer å ta seg av barna med litt støtte og hjelp fra oss. I stedet for å ta ansvaret bort fra foreldrene ved at vi tar oss av barna, jobber vi for å styrke den enkelte familie og støtter foreldre/foresatte til å ta seg av barna sine. Når vi tar inn et nytt barn i prosjektet, inkluderer vi som regel alle søsknene. Vi har sett at det gir gode resultater å jobbe sammen med hele familien, og opplever at det ville være urettferdig om et søsken ikke får de samme mulighetene. 



Vi har nå totalt 70 barn i MMF.  Barna sover hjemme, men er sammen med oss i våre lokaler store deler av dagen. Her får de hjelp til skolearbeid, musikkundervisning, måltider, oppfølging fra vår lege innen helse og ernæring  og også mye tid til lek sammen. Vi jobber aktivt med å hjelpe barna til å utvikle seg, og for oss er det viktig at hjelpen på sikt styrker barna til å stå på egne ben når de blir eldre. 





Grunnleggende behov er helt klart viktigst å få dekket, men vi ser også at barna trenger mer. De trenger pågangsmot, inspirasjon, glede, noe å strekke seg etter, nye tanker, og en tro på at noe annet er mulig.  Dette bringer oss til essensen i prosjektet: musikk. Madagaskar er et land med spesielt mye musikk i kulturen. Det kan hende det er nettopp derfor musikk treffer så godt her. Mange barn har rytme i kroppen og danser så snart de kan stå. Musikken er med på å bidra til å gi barna retning, håp og å bygge opp en tro på at de også kan få til noe, og er verdt noe. 





Ved å støtte MMF sitt arbeid gir du barn et håp om en lysere fremtid. Vi mener at alle barn har rett til å få dekket sine grunnleggende behov,  føle seg trygge, få utvikle talentene sine og å få gå på skolen. Vi ser ofte at barn, selv i møte med ekstrem fattigdom, har en bemerkelsesverdig evne til å blomstre om de får riktig hjelp og støtte. Støtten vi får fra våre givere og støttespillere er avgjørende i arbeidet vårt for å kunne hjelpe flere barn som kjemper et tøft liv på gaten.
