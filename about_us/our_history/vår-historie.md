---
title: "Vår historie "
---
Da Eline studerte fiolin ved Griegakademiet i Bergen, ble motivasjonen til å fullføre studiene at hun en dag ville dele det hun lærte med barn som ellers ikke fikk muligheten til å utvikle talentene sine. Interessene hennes for utviklingsarbeid og for å hjelpe barn ut av fattigdom, gjorde at hun til tider tvilte på sitt eget studievalg. Men etterhvert falt brikkene på plass: Musikk som redskap i utviklingsarbeid gav mening. En musikkskole som jobber helhetlig for å hjelpe de aller fattigste barna ble drømmen.  Etterhvert pakket hun kofferten og satte kursen mot Madagaskar. Med seg i håndbagasjen hadde hun to fioliner. På gata i Antsirabe møtte hun barn som tilbragte dager og netter på gata, og så hvilken fortvilet situasjon de var i.

 

Eline fant tidlig ut at hun måtte jobbe helhetlig for å hjelpe barna, og et godt samarbeid med barnas foresatte var viktig for å lykkes i arbeidet. Ikke alle barna hadde foreldre, men de fleste hadde slektninger som kunne ta vare på dem om de bare fikk litt hjelp og støtte på veien.  I møte med barn som levde på gaten var det grunnleggende behov som måtte dekkes og grunnleggende ting som skulle læres. Hun måtte lære dem å vaske hender, klippe negler, ta dem til offentlig dusj og lære dem å pusse tennene. Hun tok dem med til tannlege, helsekontroller og passet på at de hadde nok mat og klær. Alt dette var helt nødvendig for at de skulle utvikle seg, og klare å konsentrere seg. Hun jobbet med å bygge tillit for å vise dem at hun ikke skulle svikte dem, eller gjøre dem noe vondt. For barna er det viktig med kjærlighet, omsorg, trygghet og stabilitet. Etterhvert når barna fikk dekket sine grunnleggende behov, var de godt utrustet for å ta til seg ny lærdom. Hun startet etterhvert med musikkundervisning og skoleforberedende kurs. Hun så hvilken enorm glede barna uttrykte når det gjaldt musikk, og hvor lærevillige og talentfulle de var.  





Etterhvert møtte hun sin ektemann Dina, som delte hennes visjon om å hjelpe gatebarn i Antsirabe. Sammen stiftet de MMF, en musikkskole som ser hele mennesket. En musikkskole som gir barn mat, klær, et trygt sted å bo, helsehjelp, musikkundervisning, skolegang/utdanning og leksehjelp. 



Karoline og Thea ble offisielt med i MMF i 2023, men ble kjent med Eline og barna allerede i  2019. De jobbet da som frivillig sykepleiere på et sykehus på Madagaskar.  De så hvilken fantastisk jobb som ble gjort for de mest sårbare barna i samfunnet og har vært med å støtte prosjektet fra starten av og hjulpet til med medisinske vurderinger. Karoline og Thea jobber nå frivillig i MMF og har ansvaret for arbeidet som driftes fra Norge.
