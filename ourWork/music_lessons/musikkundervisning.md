---
title: Musikkundervisning
---
Grunnleggende behov er viktig å få dekket, men vi ser også at barna trenger mer. Barna trenger pågangsmot, inspirasjon, glede, noe å strekke seg etter, nye tanker, og en tro på at noe annet er mulig, dette bringer oss til essensen I prosjektet: musikk. Studier viser at når man hører og lærer ny musikk, skapes det nye hjerneceller og nye koblinger i hjernen. Forskning viser også at musikk styrker hukommelsen. Foreldrene i MMF opplever at barna blir flinkere på skolen etter at de begynte å spille et instrument. Samspill er også særlig verdifullt og lærer barna å samarbeide, lytte til hverandre, og uttrykke seg.

 

For oss i MMF er kvalitet og profesjonalitet viktig. Vi samarbeider med profesjonelle musikere, som løfter oss, og tar oss med til et nytt nivå. For noen av barna blir instrumentet selve retningen i livet, det som bringer frem entusiasme og livsglede. Noen vil bli profesjonelle musikere og drive med musikk.



Madagaskar er et land med spesielt mye musikk i kulturen. Det kan hende det er nettopp derfor musikk treffer så godt her. Mange barn har rytmen i kroppen og danser så snart de kan stå. Det synges firstemmig i det daglige, og vi ser at barna lærer fort. Selv om ikke alle i MMF skal bli profesjonelle musikere, er musikk positivt for utviklingen til alle barna.

 

Instrumenter

MMF begynte med fioliner. Med tiden har musikkskolen utviklet seg til å inkludere flere instrumenter i tillegg til gassisk folkemusikk, dans og sang. Foreløpig har elevene mulighet til å lære følgende instrumenter i MMF: fiolin, bratsj, cello, kontrabass , blokkfløyte, gitar, piano, tverrfløyte og klarinett. I tillegg har vi dansegrupper, kor og trommegrupper.
