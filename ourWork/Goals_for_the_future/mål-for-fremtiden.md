---
title: Mål for fremtiden
---
Et av våre mål er å gjøre MMF større og mer kjent hos allmennheten, slik at vi kan inkludere flere barn som lever et tøft liv på gaten. Hovedmålet er at alle barn i Antsirabe skal ha nok mat, klær, kjenne på omsorg, ha et trygt og godt hjem, gå på skole og å få muligheten til å utvikle talentene sine. Det er viktig for oss at hjelpen vi gir bidrar til selvstendighet. Målet er at barna, ved å få gå på skole og ved å få utvikle talentene sine, en dag vil bli ressurser i sitt eget lokalsamfunn, få seg en jobb og stå på egne ben. 

**Drømmen om et eget bygg** 

Vi er så heldige at vi har klart å skaffe oss en stor tomt med mye potensial. Her drømmer vi om å kunne bygge vår egen musikkskole med gode øvingsrom, et kjøkken med spisesal, en liten scene der vi kan ha konserter for besøkende, samt en liten systue med tilhørende butikk. 

Her vil vi også kunne dyrke egen mat som brukes i lunsjen for barna i musikkskolen. Vi ønsker også at uteområdene skal være et godt sted for barna å være og leke mellom øving og leksearbeid. 

**Mål for musikkundervisningen**

Elevene øver flittig og orkesteret vårt begynner å bli ettertraktet lokalt. Vi får allerede spilleoppdrag av både kommunen og privatpersoner. I løpet av 2024 ser vi for oss å satse enda mer på opptredener, nå også med mindre ensembler og grupper. Å opptre for andre gir barna motivasjon til å øve, skaper samhold i gruppen og gir viktig arbeidserfaring for de barna som ønsker å satse på musikken. Det sprer også glede i lokalsamfunnet. 

Vi håper etter hvert å kunne utvide strykeorkesteret vårt til å bli et symfoniorkester for ungdom. Noen elever utmerker seg på instrumentet sitt, og vi ønsker å gi dem den treningen de trenger til å senere kunne bli instrumentlærere enten i MMF eller andre steder. Målet vårt er at egnede elever skal bli fremtidige lærere. Dette vil gi dem en sikker inntekt og vil gjøre dem ettertraktede på arbeidsmarkedet.

Vi har som mål å spille konserter flere steder på Madagaskar, og årlige reiser på en lengre tur med elevene. Det er flott og viktig for elevene å bli kjent med sitt eget land og egen historie, samtidig er det kjekt å dele musikkgleden vår med andre lokalsamfunn. Madagaskar er en øy, men de fleste av elevene våre har aldri sett sjøen! Vi drømmer om å kunne ta med en gruppe elever til Norge for kulturell utveksling og for ytterligere musikalsk utvikling.
