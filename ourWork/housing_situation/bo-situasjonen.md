---
title: Bosituasjonen
---
Mange av barna vi tar inn som elever i MMF, bor på gaten når vi blir kjent med dem. Grunnen til at de bor på gaten er fattigdom. Barna blir overlatt til seg selv, og eldre barn får ofte ansvar for yngre barn. Hverdagen på gata er ekstremt tøff, og hver dag er en kamp for å overleve. På dagtid bruker barna mye krefter på å tigge etter penger og lete etter mat. Når mørket nærmer seg, er det viktig å finne et trygt sted å sove for natten. Nettene kan være kalde og farlige, og barna ligger tett inntil hverandre for å holde på kroppsvarmen. 

Når vi møter barna på gata, bruker vi mye tid på å bli kjent med dem og deres situasjon, samt besøke og snakke med familie og slektninger. Ikke alle barna har foreldre, men så langt har de alltid hatt noen i nær familie som kan ta seg av dem, dersom husstanden får litt hjelp fra oss. 

Sammen finner vi en løsning, slik at alle barna har et trygt sted å bo. I noen tilfeller trenger familiene hjelp til å finne et egnet bosted, dersom de ikke allerede har det. MMF jobber kontinuerlig med å forbedre bosituasjonen til barna. Hygiene og sanitære forhold er en stor utfordring. I løpet av det siste året har vi kunnet bygge toaletter i flere nabolag, i tillegg til enkel oppussing og reparasjon av hus og hjem.  

MMF har også fokus på å hjelpe familiene til å aktivt bruke landjorda de har rundt seg. Noen ganger har familiene en liten jordflekk på tomten sin, men trenger støtte til for eksempel å kjøpe frø for å komme i gang. Etter regntiden i 2022 startet vi med permakultur og hjalp flere familier i gang med dyrking av grønnsaker og frukt. Dette vil være et godt supplement til barnas kosthold, samtidig som salg av overskuddet gir en liten inntekt til familiene. Vi synes det er viktig at barna lærer å ta vare på naturen rundt seg, og at de tilegner seg praktisk kunnskap som de kan ta med seg videre i livet.
