---
title: "Aktiviteter "
---
**Lek**

Barna som vokser opp i fattigdom i Antsirabe får ofte et stort ansvar fra de er små. De får ansvar for mindre søsken, matlaging, samt ansvar for å skaffe penger til familien ved å tigge. Noen ganger blir også barn satt til praktisk tungt arbeid som for eksempel å bære sekker med ris, dytte store kanner med vann, og mottar nesten ingen lønn for arbeidet. Å gi de voksne ansvaret for å ta vare på egne barn er en viktig del av arbeidet vårt. Barna skal få være barn! Lek er derfor en viktig del av hverdagen i MMF. 

Mange av barna har tidligere vært en del av en gjeng med gatebarn der tigging har vært hverdagen, og aktiviteter på kanten av loven som f.eks nasking har vært vanlig. For at elevene ikke skal “falle tilbake” til tidligere miljøer blir det viktig for dem at de får nye gode venner og at timeplanen er full av ålreite og meningsfylte aktiviteter. 

**Bursdagsfeiring** 

I slutten av hver måned feirer vi alle barn og ansatte som har bursdag den aktuelle måneden. Da har vi lunsj sammen hele gjengen, og en stor bursdagskake som alle får et stykke av. Dette er en viktig dag for barna, som ikke er vant til å feire bursdagen sin. 

**Sykurs og matlaging**

For noen av de eldre elevene kan en praktisk utdanning være det rette. Vi har elever som går på skredderutdanning og elever som går på bakekurs. Utdanningen blir finansiert av MMF. 

Skredderutdanning går over to år og etter bestått endelig eksamen får elevene offentlig godkjent fagbrev som skredder. Dette gir ungdommene gode muligheter på arbeidsmarkedet i fremtiden.

**Piknik**

En gang i blant drar vi til en park i nærheten og har piknik med elevene. Der er det også god plass for ballspill og lek. Disse turene er viktige for samhold i gruppen og gjør at barna blir en sammensveiset gjeng. Samtidig gir disse utfluktene et etterlengtet avbrekk fra hverdagen.
