---
title: "Skolegang og utdanning "
---
Skolegang gir barn håp for fremtiden. Når barn ikke har grunnleggende kunnskap og ferdigheter har de begrenset med muligheter. Utdanning bidrar til å bryte fattigdomssirkelen og er et viktig verktøy for å bekjempe fattigdom. Hovedmålet i MMF er at barna i fremtiden skal bli selvstendige voksne med egen inntekt. Det er derfor viktig å legge til rette for at barna lykkes, og trives på skolen. 

Den offentlige skolen på Madagaskar er gratis, men kostnaden for uniformer, lærebøker, skrivesaker og skrivebøker er ofte for store for familiene. Av den grunn blir barna sendt ut på gaten for å tigge, eller jobbe for å forsørge familien sin.  Barna vi møter på gaten har enten falt ut av grunnskolen, eller aldri fått muligheten til å gå på skole, og de kan hverken lese eller skrive. For å lykkes med å få barna tilbake til skolen har vi sett at det er viktig å forberede dem godt. Vi har satt opp et skoleforberedende program hvor barna trener på å lese og skrive, og de lærer  matematikk, gassisk og fransk før de starter på skolen. 

Alle barna i MMF går nå på skole, eller annen utdanning. Vi har en fremtidsplan for hvert enkelt barn ut ifra deres interesser. Sammen skal vi hjelpe dem og støtte dem mot deres mål. Den offentlige skolen på Madagaskar er en halv dag (ca 4t), og barna kommer til MMF hver dag etter endt skoledag for å øve på instrumenter, og for å gjøre lekser. Da mange av foreldrene ikke selv kan lese og skrive, har vi innført leksehjelp for at barna skal ha en sjanse til å lykkes på skolebenken. Vi opplever gode resultater på dette, og flere av barna har utmerket seg på skolen.

 I tillegg til skole og utdanning får barna også engelskundervisning hos oss. Vi vet at dette potensielt kan hjelpe barna med å få seg en jobb i fremtiden. Det er få gassere som kan engelsk, og det er derfor en stor fordel at barna lærer seg dette. De kan da få jobbmuligheter som blant annet guide, tolk og engelsklærer. I tillegg er det lettere for barna å kommunisere med besøkende og frivillige i MMF.

Noen elever trenger av ulike grunner alternative løsninger for utdanning, og vi har noen eldre elever som går på praktisk utdanning i stedet for vanlig skole. Vi er stolte over at vi i fjor hadde en elev som fikk fagbrev som skredder. Hun syr nå blant annet skoleuniformer til de andre elevene.
