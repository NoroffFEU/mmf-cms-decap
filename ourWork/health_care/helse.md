---
title: Helse
---
På Madagaskar er barnedødeligheten høy og flere dør av sykdommer som med moderne medisin lett kan behandles. Typiske årsaker er infeksjonssykdommer som lungebetennelse, tuberkulose, diarésykdommer og malaria. Landet har også en av de høyeste forekomstene av pest i verden, samt epidemier og pandemier som ellers har blitt bekjempet i andre land.  Mange har en lang vei til nærmeste klinikk og/eller sykehus, og kostnadene er store. De oppsøker derfor ikke hjelp før det er for sent. Mange av barna vi møter på gata har ofte store helseutfordringer, og flere lider av alvorlig underernæring.

Vi har jevnlige helsesjekker på barna for å utelukke sykdom. Smittsomme sykdommer sprer seg raskt, og det er derfor viktig å fange det opp tidlig, før det spres mellom barna. Vi har møtt flere helseutfordringer som har gjort at vi har måttet oppsøke internasjonale organisasjoner for veiledning og oppfølging og for å kunne gi barna riktig og best mulig behandling. Et eksempel på dette er spedalskhet. Det å gi barna grunnleggende helsehjelp er en prioritet i MMF, og vi støtter barna og familiene økonomisk dersom de har behov for medisinsk behandling. 

Noen dager i måneden får vi besøk av vår egen MMF lege, Faratina, som bistår oss med medisinske vurderinger og undersøkelser av barna. Hun har lang erfaring innen arbeid med barn, og er godt kjent med helseutfordringer som oppstår på Madagaskar. Faratina underviser også barna om helserelaterte emner som blant annet hygiene, ernæring og tannhelse.
